ICk seg in Christo Jesu de waerheyt,
Ick lieghe niet, want heel sonder swaerheyt, 
Can goet getuyge geuen
Mijn conscientie door Godes geest,
Tis mi int hert droefheyt nv aldermeest, 
En smerte daer beneuen.

Ick wensch my selfs verworpen te zijne 
Van Christo, voor de broeders ende mijne 
Maechschap, na den vleesch te spreken. 
Israelijten zijnt den welcken stam, 
D'aenneminghe der kinderen toe quam, 
Want desen is ghebleken.

Heerlijckheyt, wet, en oock de verbonden, 
Godsdienst, beloften seer diep om gronden,
So dat sy zijn de Vaders
Daer Christus van is, so veel tvleesch aen gaet, 
De welck is te prijsen vroech en laet,
Sijt hem dan gheen versmaders.

Onmoghelijck ist nochtans in desen, 
Dat Gods woort te niete soude wesen, 
Want tzijn niet al te samen
Israels noch Abrahams kinderen
Die van hem zijn: ten mach niet hinderen, 
Siet Isaac by namen.

Ten zijn Gods kinderen niet alleyne, 
Diet na den vleesche zijn int ghemeyne: 
[Segt ghy dat wy versprekent]
De kinderen v hier nv af ghemaelt, 
Vander beloften dit seer selden faelt 
Worden in tzaet gherekent.

Dit is twoort der beloften seer blijde
Ick sal hier comen: ten seluen tijde
Sal Sara hebben eenen soon,
Dit niet alleen op dat ghy niet en ducht, 
Rebecca wort van Isaac beurucht
So de schrift ons leert seer schoon.

Haer kinderen zijnde ongheboren,
Die goet of quaet en deden te voren,
Op dat hier Gods voornemen
Na zijn verkiesingh' soude blijuen staen
Niet wt de wercken van de mensch ghedaen, 
Waren tsberoepers temen.

De meeste sal den minsten int leuen 
Dienen, want van hen staet gheschreuen: 
Tot Jacob had ick liefde
Ende tot Esau so had ick den haet,
Nochtans is rechtueerdich in zijne daet, 
Die ons dit woort verbriefde.

Hy seyt ick sal hen hier zijn ghenadich 
Die ickt ben: en ontferme ghestadich
Die ickt doe doort beschermen.
So gaet het dan hier niet na yemants wil 
Noch lopen [in dit seer groote gheschil] 
Maer na Godes ontfermen.