Hoe leyt die Stadt nu soo alleen,
Die was vol huysghesinne
Als een weduwe in tgheween
Die daer was een Vorstinne,
By tvolck een Coninginne vranck
Nu moet zy dienen met bedwanck
Als een Slaef van beghinne.

Och zy weent snachts mennighen traen
Die lancx haer wanghen dalen,
Aen gheen van al, diese bestaen,
En is troost aen te halen,
Van haer naeste wort zy belacht
En voor eenen vyant gheacht
Van haer eyghen Vasalen.
 
Juda is in ellendicheyt,
Ghevaen in dienstbaerheden
Sy woont (het welck zy nu beschreyt)
Onder der vreemder Steden,
Sy en vindtrust, noch toeverlaet,
Haer vervolghers, valsch, ende quaet,
Houdense in onvreden.

Die straten Sion ligghen woest,
Niemant en comt ter Feeste,
Haer poorten eensaem, tslot verroest,
Haer Priesters swaer van geeste,
Och haer Maechden sien zeer deerlijck,
Sy is bedroeft, troost begheerlijck,
En tfaelt haer minste en meeste.

Haer weerparty men hooch verheft,
En tgaet wel haer vyanden,
Want de Heer haer straffelijck treft
Om haer sonden vol schanden,
Haer kinderen die zijn ghevaen,
Voor de vyanden wech ghegaen,
Soo ver in vreemde Landen.

Alle eerbaerheyt, en tCiraet
Van Sions dochter schoone
Die is wech, huerder Princen staet
Is nu tot haren loone,
Ghelijck den ram al sonder wey,
Mue woort ghestout, met groot gheschrey,
Den dryver onghewoone.

Jerusalem ghedenckt dees tijt,
Hoe droef zy is verlaten,
En peyst op tvoorleden jolijt,
En haer nu vint verwaten,
By niemandt vindt zy troost noch rust,
Heur vyanden sien haren lust,
Haer Sabatten zy haten.

Maer Jerusalem misbruyckt heeft,
Daerom soo moet zy wesen
Als en vrouw die in hoerdom leeft,
Al diese voortijts presen,
Die versmaden heur nu misdien,
Daerom dat zy haer schand aensien,
Dus sucht zy seer midts desen.

Haer vuylheyt cleeft aen haren soom,
Hier voor had zy gheen duchten,
Heuren val schijnt wel eenen droom,
Sy en vindt gheen toevluchten,
Och Heer aensiet mijn ellendicheyt,
Want den vyant hem groots verbreyt
Daerom soo moet ick suchten.

Den vyandt heeft zijn handt gheslaen
Aen allen haer schoonheden,
Int theylichdom zijn zy ghegaen,
Die Heyden boosch van seden,
Dwelck teghen u ghebodt gheschiet,
Dat zy daer souden comen niet,
Nu sijder me te vreden.

Al haer volck sucht, en gaet om broot,
Haer juweelen zy gheven
Vuer spyse om nu inden noot
Heur siel daer by te leven,
Ach Heer beweecht, en dit aensiet
Hoe jammerlijck ick deur verdriet
Nu ben, ende verdreven.

U segick, al die gaet voorby
Och wilt doch eens aenschouwen,
Ofter oock eenich smerte zy
Als de mijne vol rouwen
Want Godt heeft my vol drucks ghemaeckt
My inden dach des torns gheraeckt,
Sijn straf niet opghehouwen.

Hy heeft uut den hoochsten een vier
In mijn beenen gheschoten,
Ja my ghestelt in nets danghier,
Voorts overrugh ghestoten
Och my ghemaeckt tot een woestijn,
En daechlijcks truer ick met pijn
Theeft mijn siele verdroten.

Mijn swaer sonden heeft hy ontweckt
En zijn my voorghecomen,
Deur zijn straffe ken ick my bevleckt
Nu mijn chracht is benomen,
De Heer tracteerde my als dan
Dat ick niet becomen en can
Och wouwhy my vervromen.

Maer de Heer heeft vertreden al
Mijn cracht, en liet verwerven
Een feest, om met groot ongeval
Mijn jonghemans te bederven,
De Heer heeft die dochters Juda
Die wijnpersch doen treden daer na,
Als slaven laten sterven.

Eylaes daerom soo ween ick nou,
Dat bey mijn ooghen vloyen
Hy die mijn siel vertroosten sou
My ver is, na tbevroyen
Mijn kindren zijn wech, den vyandt
Heeft over my de overhandt,
Och Heer wilt my behoyen.

Syon heeft haer handt uutghestreckt,
Maer niemant haer by stonde,
Want Godt houdt Jacob subject
Dat hy beveelt int ronde
Den vyandt dat Jerusalem
Sal gehouden worden voor hem
Als een hoere van gronde.

Maer die Heer is rechtveerdich
Want ick niet gehoorsame
En was zijnen mondt eerweerdich,
Hoort ghy volck mijn difame
Eylaes hoe mennich jonghe maecht
En jonghelinck, Godt moet zijn ghclaecht,
Sijn ghevanghen in blame.

Och ick riep al mijn vrienden aen,
Maer elck heeft my bedroghen,
Priesters, en Ouders zijn vergaen,
De ryckste niet vermoghen,
Want zy moeten nu gaen om broot
Om te spysen haer siel ter noot,
Nootdruft is haer ontoghen.

Ach Heer siet doch hoe bangh my is,
tHert is wee, cranck mijn sinnen,
Want ick ben swaer, van droeffenis
Was ick buyten oft binnen,
Sweyrt, oft sterfte, heeft my ghemaeckt
Tot een weduwe, arm en naeckt,
Wie souw my nu beminnen.

Men heeft mijn suchten wel ghehoort,
Maer gheenen troost vercreghen,
Mijnen vyandt nu vreucht orboort,
Knout my druck tallen weghen,
Daerom Heer laet comen den dach,
Datment haer oock verghelden mach,
Soo ick nu ben ghesleghen.

Laet haer boosheyt comen voor ou,
En wilt hun toe bereyden
Soo ghy my hebt aengherecht nou
Om mijn misdaet verscheyden,
Want mijn suchten is menichfout
Mijn hert van droefheyt, flauw en cout
Heer wilt niet langhe beyden.