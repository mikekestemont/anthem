In uwen toren Heere 
(Want ick my tot v keere)
En straft myn sonden niet:
En in euelen moede 
En gheeft my niet v roede
Die ick verdient heb' (siet).

Maer wilt toch v ghenade
Ouer my vroech en spade
Stortten, want ick ben cranck:
Ghesontheyt wilt my gheuen,
Want siel en lijf my beuen
Deur mijnder sonden stanck. 

Droefheyt coemt my berueren, 
Alle mijn sinnen trueren, 
Mynen gheest is ontstelt:
O Heeré der ghenaden
Wanneer sult ghy ontladen 
My van dit swaer ghewelt?

Wilt v tot mywaerts keeren,
Ende dit swaer verseeren 
Dat my quelt drijft van my:
Seer groot syn mijn misdaden,
Maer wilt my wt ghenaden
Maken van sonden vry.

Want in des doots afgrysen 
En salmen toch niet prysen
Vwe godheyt bequaem: 
Wie salder inder hellen,
V glorié vertellen,
Oft prysen uwen naem?

Van kermen en van suchten
Ben ick vermoeyt deur duchten. 
Soo dat ick alle nacht
Mynen legher met schreyen 
Nat make sonder beyen 
Met myn tranen onsacht. 

Myn ghedaente met allen 
Is Heeré gans veruallen,
Deur gheduerich gheclach:
Siendé aen alle syen 
Myn vyanden verblyen 
Ouer my met ghelach.

Ghy boose ghy moet wyken,
Ghy wreede gaet oock stryken, 
Vertreckt, vertreckt van hier:
Want den Godt goet en schoone 
Heeft myn clachté ghewoone, 
Verhoort seer goedertier. 

Godt en heeft niet verslaghen 
Myn kermen noch myn claghen;
Maer ontfanckt myn ghebet:
Myn clachten hem beweghen
Ick heb van hem vercreghen
Myn begheerte en veel bet. 

Dus moeten dan met schanden,
Wycken al myn vyanden,
Die my dus lastich syn: 
Van my moeten sy wyken,
Heur oneere moet blyken, 
Deur Gods sueticheyt fyn.