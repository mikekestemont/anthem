Aurora die verlicht t'firmament
Doet nu der manen haer schijnen laten 
De sterren aen t'Hemels troone gheprent 
Nemen de claerheyt des daeghs te baten
Daer de bloemkens haren dau by vaten

Staet op staet op tes schoon dach
Die in liefs armkens ligghen met vreughden 
Bidt Veneri dat noch ghebeuren mach 
Neempt orloff aen de soete jeughden
Soo blijfdy in eeren en in deughden

Ontweckt ghy amoreuse sinnen 
Ontweckt uus slaeps tis meer dan tijt 
Wildy de rooskens plucken van minnen 
Siet dat ghy onder die blomkens zijt
Daer de voghelkens baren jolijt

Die blomkens met soeten douwe behanghen 
Die sullen u alle soetheyt gheven
Laet blosen die lieffelijcke wanghen
En de herten d'een aen d'ander beven
Soo macher alle vreught aencleven