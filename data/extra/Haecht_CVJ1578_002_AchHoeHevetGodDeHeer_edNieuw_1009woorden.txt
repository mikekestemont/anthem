Ach hoe hevet God de Heer
Die dochter Syon tot oneer,
In zijn gramscap gheslaghen
En heeft met groot mishaghen
Die heerlyckheyt van Israel
Vanden hemel gheworpen snel
Op der eerden tot groot bedwanck,
Hy en ghedachte niet zijn voetbanck,
In zijn tornighe daghen.

De Heer die heeft die wooning al
Van Jacob ghebracht teenen val
Sonder bermherticheden,
Judams sloten, en steden,
Omgheworpen in zijnen torn,
Ter eerden slecht, soot was te vorn,
Hy heeft ontwyt beyde gelyck
tVorstendom, en haer Coninckryck,
Soo dat nu leet vertreden.

Hy heeft alle hornnen Israel
Ghebroken in zijn gramschap fel,
Ende nae hem getoghen,
Sijns rechter handt vermoghen
Alle zijn macht, hy my ontnam,
Doen teghen my, den vyandt quam
En stoeckten in Jacob een vier
Dwelck rondtom hem, bracht groot dangier
Doen vondick mu bedroghen.

Hy spanden als eenen vyandt
Sijnen boghe, zijn rechter handt
Ghevoert als mijn partije,
Och ghedoyt neven myn sije,
Al wat lieflijck was int aensien
Sijn gramschap en was niet om vlien,
Maer eenen brandt diet al verslon,
Inde hut der dochter Sion,
Hoe souw ick wesen blye.

De Heer als eenen vyandt is
Tot Israels bederfenis,
Vernielt al haer paleysen,
Ja heeft (tdoet my mispeysen)
Verdorven al zijn Vesten sterck,
Het welck ons docht een eeuwich werck,
Hy heeft de dochter Juda, naeckt,
Veel claghens, ende drucks ghemaeckt,
En bitter haer uutreysen.

Hy heeft zijn Tenten, omghewoelt
Ghelyck eenen hof, onvercoelt
Bleef zijn gramscap verworven,
En zijn wooningh bedorven,
De Heer heef Sion zeer verfoeyt,
Vierdach, en Saboth uutgheroeyt,
Coninck, en Priester seer vercleynt,
In zijnen toorn alsoo gescheynt,
Dat zy van droefheyt storven.

De Heer heeft zijnen altaer
Verworpen, zijn heylichdom daer
Verbannen, en tot schanden
Gaf hy in sVyants handen
Haer hooghe salen tot abuys,
Soo dat zy in des Heeren huys
Ghekrijstt hebben met groot ghewach,
Soomen op eenen vierdach plach
Inde heydensche landen.

De Heer heeft de mueren ghedacht
Te bederven, van Sions macht
Trechtsnoer over ghestreken,
Sijn handt niet afgheweken,
Tot dat hyse al heeft verdaen,
De bolwercken clachlijck staen,
De mueren ligghen deerelijck,
Om aensien zeer verveerelijck,
Van allen troost versteken.

Haer poorten ligghen diep in eerdt,
Hy heeft haer grendels bogh, en sweerdt,
Snel ghebroken ontstucken
Heur Coninghen die bucken
Onder die Heydenen besmet,
Daer zy niet en connen Gods wet
Ghebruycken, Priester, noch Propheet
En heeft van Godt ghesicht, noch weet,
Hoe sout haer dan ghelucken.

De Outste des dochters Sion
Ligghen ter eerden, om Perdon
Tstoff op hun hoofden smacken,
En zijn ghecleet met sacken:
Die maechden van Jerusalem
Beclaech-ick met schreyende stem,
Want na deerde soo daelt hun hooft,
Van alle deucht, en vreucht berooft,
Na troost ist dat zy snacken.

Ick heb dooghen schier uut gheweent,
Soo dat mijn lichaem is vercleent,
Mijn lever gheschudt ter eerden,
Over d'jammer vol onweerden,
Die dochter mijns volcks my bevinck,
Dat soo mennich jonck suyghelinck
Ontmondich, eylaes heel veracht
Daer lach, op der straten versmacht,
Die niemant moecht aenveerden.

Och tot haer moeders spraken zy,
Waer ist broot, en wijn, ghevet mij,
Op de straten zy laghen
Versmacht, ende verslaghen,
Ghelijck die dootlijck is ghewont
In smoeders ermen, soomen bevont,
Eylaes ghaven zy haren gheest,
Veel misboorten, dits dalder meest,
Waren in dien daghen.

Ghy dochter Jerusalem ach,
By wien ick u ghelijcken mach,
Waer voor sal ick u houwen,
Wie sal ick inde landouwen
By u ghelijcken, o ghy maecht,
Ghy dochter Sion die nu claecht,
Daer ick u mede troosten mocht,
Want groot is dyn schade volbrocht,
Als een zee int aenschouwen.

Dyn Propheten ydel van raet,
Hebben niet vercleert u misdaet,
Noch wouden u niet leeren,
Datmen had mueghen keeren
U ghevanckenis, maer ghepreckt
Ydel Sermonen, d'welck God wreckt,
Op dat zy u dit is tbesluyt,
U souden preken te landt uyt,
tVerdroet den Heer der Heeren.

De voorby-ganghers sien u aen,
Sy schimpen en haer handen slaen,
Oock schudden thooft te spyte,
Ja segghen tot verwyte
Der dochter Jerusalem dat,
Oft zy nu is die schoone Stat,
Daermen af seyde hier voor tijts
Daer theel landt om was vol jolijts,
Hoe ist zijt nu al quijte.

U vyanden sperren de mondt
Teghen u op, nijdich van grondt
Knersende op haer tanden,
Segghende u tot schanden
Wy hebbense vernielt Ach Ach,
We hebben lang begheert desen dach,
Die wy hebben vercreghen nou
Ende beleeft, als een eensaem vrou
Ben ick in haren handen.

De Heer heeft ghedaen zijnen sin
Dwoordt vervult, dat hy van tbeghin
Gheboden heeft te voren
En u in zijnen toren,
Sonder ghenaed verdestruweert
Uwen vyandt, verjubileert
Hem over u, hy noch verhoocht
U wederparty, en hy ghedoocht
Dat ghy heel ghaet verloren.

Haer herte totten Heere riep
Suchtende, want zy niet en sliep
O dochter Sions muren
Laet over u tallen uren
Tranen vlieten, ghelijck een beeck,
Houwt oock niet op, claecht van ghebreeck,
Houwt uwen ooghen-appel nat
Weenende, wort ghy doch niet mat,
Oft ghy Godt mocht beruren.

Staet des snachts op, roept overluyt
Deerste waeck, stort u herte uyt
Als water voor den Heere,
Heft u handen, bid seere
Tot hem op, om der sonden wil
Uwer kindren, die deur gheschil
Och van honger daer zijn versmacht
Op strate, dit bitter ghedacht
Vergheety nimmermeere.

O heer aenschouwt ende doch siet
Hoe ghy my scheynt, claech ick om niet,
Sullen dan die wijfs eten
De vrucht haers lijfs, te weten
Deur noot verghaen, tkint onghebaert,
Die Propheten ghy niet en spaert,
Ja die Priesters int heylichdom
Worden vermoort, en comen om,
Och hebdy ons vergheten.

Daer laghen ter eerden op straet,
Veel jongh ende oude van staet,
Maechden, en jonghelinghen
Metten sweerde verghinghen,
Och ghy hebt mijn gheslacht verstroyet,
Haer in den dach des toorns ghedoyet,
Ghy hebt sonder bermherticheyt
Hun gheslaghen, och Heer verbeyt,
Wilt u grampschap bedwinghen.

Ghy hebt mijne vyanden meest
Gheroepen, ghelijck op een feest,
Alsoo dat in dien daghe
Des toorns, dwelck ick beclaghe,
Die Heer niemant ontloopen moecht
Noch over-bleef, waer dat hijt soecht
Eylaes, die ick heb opghevoyet,
Heeft den vyandt nu uutgheroyet,
Maer bidt, oft Godt versaghe.