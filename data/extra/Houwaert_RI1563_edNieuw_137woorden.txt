Uut tdiepste mijnder herten,
Riep ick o heer tot u,
Cureert o heer mijn smerten
En voys aenhoort toch nu.

Gheneycht moeten u ooren
Worden, om te verstaen,
O Heere wilt aenhooren
Den voys mijns biddens saen.

Wilt ghy die boosheyt plaghen,
Midts u rechtveerdicheyt
Heer, Heer wie sal verdraeghen,
U groote majesteyt.

Want by u is ghenade,
En om u goede wet,
Verdroech ic vroech, en spade,
U Heer, met goed opset.

Mijn siele verdroech seere,
In sijn waerachtich woort,
Mijn siele inden Heere
Hopte, om mijn confoort.

Van in die morghen hoede,
Laet hopen totter nacht,
Israel in ootmoede,
Inden Heer met indacht.

Want bijden Heer ontfermen
Is, duer sijn goetheyt soet,
Verlossen, en beschermen. 
By hem in overvloet.

En oock sal hy waerachtich,
Israel lossen al,
Ende bevrijden crachtich,
Van Boosheyt groot, en smal.