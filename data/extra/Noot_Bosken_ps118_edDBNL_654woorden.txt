Gheeft den Heere prijs ende eere,
Want hy is suet sonder verwyt: 
Syn goetheyt groot tot elcken keere, 
Duert ghestadich tot alder tyt. 
 
Dat Israel nu sy ghedachtich, 
Luyde te singhen met iolyt, 
Dat syn groote ghenade crachtich,
Ghestadich duert tot alder tyt.
 
Thuys van Aron out en veruaren, 
Singhe opentlycken nu met vlyt
Dat syn goetheyt niet om verclaren 
Ghestadich duert tot alder tyt.

Sy alle die den Heeré vreesen,
Singhen nu oock sonder respyt,
Dat syn goetheyt ouer syn weesen 
Ghestadich blyft tot alder tyt.
 
Want soo ick my in droefheyt vondé, 
Soo riep' ick aen syn moghentheyt: 
Hy hoordé my, en op dié stondé, 
Steldé hy my in vryicheyt.
 
Godt almachtich siendé my claghen 
Wil altyts mijn beschermer syn,
Wat heb ick my dan te versaghen 
Voor tsmenschen boosheyt oft fenyn? 
 
Hy coemt hem veughen aen mijn sye 
Met die mijn vrienden syn vercleert: 
Dus sal ick noch aen mijn partye 
Sien al t'gheen dat mijn hert begheert. 
 
Al beter eest op Godt te bouwen, 
Dan op de crancke menscheyt bloot: 
Beter eest op Godt te betrouwen
Dan op Princen en Heeren groot. 
 
Veel menschen, dits een seker sake, 
Hebben my sterckelyck belaecht: 
In den Naem Godts (was toens mijn sprake) 
Van my worden sy noch veriaecht. 
 
Sy hadden my seer vast besloten, 
Seer vast beset met groot ghewelt: 
Inden Naem Godts vry onuerdroten 
Van my worden sy noch gheuelt.

Sy hadden als Byen besloten 
My, maer d'onwyse syn versmacht 
Van Godt, ghelijck tvyer onuerdroten 
De doornen verteert met syn cracht.
 
Vyant ghy hebt met groot begheeren,
Op my gheloopen onghespaert: 
Om my met v boosheyt te deeren,
Maer de Heeré heeft my bewaert.
 
Godt is mijn licht, mijn hoop', mijn crachte,
Van hem heb ick ghedicht mijn Liet:
Altyts is hy in mijn ghedachte,
Want hy verlost my wt t'verdriet.
 
Indé huysen van t' volck rechtueerdich,
En hoortmen niet dan blyschap groot: 
Men seet, men singkt, Godts erm is veerdich, 
Ons te verlossen Vander Noot. 

Gods cloecke handt heeft heur verheuen, 
Dies hy hebben moet prys en danck: 
Syn hant heeft groote deucht bedreuen, 
Sulcx is der rechtueerdigher sanck. 
 
Vertreckt ghy nijt, en ghy vianden,
Want ick en sal de doot niet sien:
Maer sal leuen vry vander schanden, 
En louen Godt voor alle lien. 
 
Wel is waer dat hy my gheslaghen,
En ghecastijdt heeft vaderlyck:
Maer en heeft niet willen verdraghen, 
Dat ick sou steruen eeuwelyck.

Opent my toch de poorten schoone
Des Tempels den goeden bereyt: 
Op dat Godts lof tot mynen loone, 
Daer inné van my word' gheseyt. 
 
Desé Poorten seer hoog' verheuen,
Syn des Heeren Poorten certeyn: 
De goedé van oprechten leuen, 
Sullen daer deuré gaen al ghemeyn. 
 
Daer wordy dan van my ghepresen, 
Daer sal ick singhen uwen lof:
Want mijn qualen hebt ghy ghenesen,
En my verheuen wt het stof.
 
Den steen diemen eens sach weerleggen, 
Van die het bousel was belast: 
Is nu gheueucht sonder weersegghen, 
Voor den hoecksteen seer wel ghepast. 
 
Dit wonder is van Godt den Heere, 
Seer glorioselyc gheschiet: 
En is in onsen ooghen teere, 
Een wonderwerck diet wel besiet. 
 
Dit is den Dach van Godt gheschapen, 
Om bly endé vrolyck te syn:
Laet ons in hem ghenuechte rapen, 
En vrolyc syn van herten fyn. 
 
Eewighé Godt, bermhertich Heere,
Wilt uwen Coninck toch bystaen:
Heylighé Godt, ick bid' v seere,
Wilt uwen Coninc gade slaen. 

Salich is hy die in Gods Name,
Hier by ons nu ghecomen syt:
Ghy alle van Gods huys eersame, 
Wel moet ghy varen t'alder tyt.
 
Godt is seer sterck, en goederhande,
Die ons verlichten sal voorwaer:
Dus byndt den Os der offerhande,
Aen dé hoornen van den Outaer.
 
Ghy syt voorwaer den Godt alleene,
Die ick prysen en eeren sal:
Ghy syt de Godt suyuer en reene,
Wiens lof ick vermeeren sal.
 
Gheeft den Heeré prys endé eere,
Want hy is suet sonder verwyt:
Syn goetheyt groot tot elcken keere,
Ghestadich duert tot alder tyt.