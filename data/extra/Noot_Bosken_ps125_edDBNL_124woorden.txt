Alle mensch die op onsen Heere
Wel vast betrouwen sal,
Is beurijdt voor den val: 
Hy sal op Godt betrouwen seere
Ghelyck Sion den berch seer hooghe,
En sterck in d'ooghe.

Ghelijck Ierusalem rontsomme 
Met berghen is bevrijt, 
Als met mueren seer wijt: 
Alsoo is Godt oock van de somme
Synder cudden een vast beschermen
Tseghen d'allermen. 

Want hy en laet met onghelucken 
De syne niet altoos
Quellen van het volck boos: 
Van anxt dat heur het lang verdrucken 
Int laest' niet heur en doe verlaten
Des Heeren straten.

Helpt Heer de menschen goet van leuen,
Maer straft de boose quaet, 
Die quaet doen vroech en laet:
Met al' die heur moetswils begheuen 
Tot alle quaet, maer v volck mede
Gunt peys en vrede.