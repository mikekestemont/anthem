Siet vanden berch des Boden voeten comen,,
Wiens bootschap goet is, en t'herte verquickt,,
Hy predict vrede, ende troost den Vromen,,
De schalc heeft uut, Godt heeft hem wech geschickt.

Voor Assur wert u Vrede nu gegeven
Hy en sal hier synen lust niet meer sien,
Aen Sion, die hy geerne hadt verdreven,
Sy wort verlost, heur vyanden die vlien.

Sijn Jock, twelc ghy overlang hebt ghedraghen,
Dat breeckt Godt nu, gants vrij wordt dijnen hals.
Sijn banden worden ontstucken geslagen:
Want dijne stercte is dijn God in als.

Des Heyres Heer die heeft sulcx vast besloten,
Ende zijn hant is daer toe uutgestreckt,
Tis met hem uut, zijn valscheit heeft verdroten
Den Godt, die u nu zijn waerheyt ontdeckt.

Vrede wilt Godt geven in dijnen lande,
Op datmen daer onverschrickt slapen mach:
Tboose gediert sal gans comen te schande:
Want Godt de Heere verhoorde dijn geclach.

Wilt t'samen dan aftreden van het quade:
Doet goet, soeckt vrede, ende daer na jaecht:
So sult ghy sien Godes groote genade,
Die zijn Volck helpt, alst zijn goetheyt behaecht.