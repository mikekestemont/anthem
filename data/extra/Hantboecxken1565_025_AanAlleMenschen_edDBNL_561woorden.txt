Aen alle menschen heb ick verzaecht,
Maer tot u mijn Siel opgheheuen:
Heer Godt op u heb ickt ghewaecht,
Daerom onderhoudt mijn leuen:
Allen mynen toeulucht sedt ick op u,
Laet my niet ter schanden worden nu,
Op dat hem mijn vyandt niet verblijde.

Daer en salder niet een beschaemt blyuen staen,
Van die ghen die op u betrouwen:
Door uwe handt sy seker gaen,
Den coop sal hun niet berouwen:
Versmayt moeten die alle zijn,
Die leedt aendoen den Armen dijn,
Sonder recht, oft eenig oorsake.

Toont my den wech der rechtuaerdicheyt,
Uwen padt wilt my doch leeren:
En leydt my oock in uwe waerheyt,
Want ghy zijt mijn Godt en Heere:
Mijn salicheyt, troost, hulpe, en raet,
Aen u mijns Sielens behaghen staet,
Op u voecht sy tallen tijde.

Laet u, O mijn Godt ter herten gaen,
En wilt doch daer aen ghedencken,
Hoe dat al de ghene met u staen,
Die ghy u ghenade gaet schencken:
En die eewlijck van u vercorn zijn,
En die ghy bewaert in uwen raet fijn,
Daer door dat sy salich worden.
	
En die sonden van mijne Jonckheyt,
Noch oock alle mijne sonden,
Ghedenckt die niet, want sy zijn my leydt,
Maer door u ghenade terstonde,
Wilt u doch ontfermen ouer my,
En van alle sonden my maken vry,
En dat om u goetheyt wille.

De Heer is goet, oprecht, en soet,
Al den ghenen, die aen hem hanghen:
En oft op den wech slipperden hun voet,
Noch salt hyse blijdlijck ontfanghen:
En hun leeren den wille zijn,
En schrijuen die in hun herte fijn,
Nae zijn seer goet behaghen.

Des Heeren weghen zijn vast gebouwt,
Op de waerheyt, en gnade goede:
Den zijnen by sijne beloften houdt,
En hy wiltse daer toe behoeden:
Die daer vraghen nae de woorden zijn,
En gloouen wat hy daer in beloeft fijn,
Ghelijck ons verclaert de schriftuere.

Om uwen naem mijn Godt en Heer,
Ontfermt u mijnder sonden:
Want sy wassen, en meedren seer,
En verschricken my tallen stonden:
Daerom leert my uwen wedt allen dach,
Op dat ick den wech verkiesen mach,
Die u is aenghename.
	
Soo wie dat inde Godts vreese leeft,
Die sal Godts goeden eruen:
Wie in tgheloof zijn woorden ghoor gheeft,
Die en sullen niet verderuen:
Want de Heer is hun verborgnen schilt,
Sijn secreten hun laten weten wilt,
Die nae synen wille leuen.

Mijn ooghen die zijn altijts tot dy,
Ghekeert o Godt mijn Heere:
Op dat ghy my wt het nedt helpt vrij,
Van die soo my verachten seere:
Ontfermt u mijns, en siet my aen,
Want ick ben arm, en van alleman,
Soo teenemael seer verlaten.

Mijns herten ancxt die heeft my versmacht,
Daerom coemt en troost my weder:
Aensiet dat ick soo seer ben veracht,
En lig in catijuicheyt ter neder:
Daerom vergheeft de sonden mijn,
En siet, hoe veel datter vyanden zijn,
Die my sonder oorsaeck veruolghen.

Beschudt mijn Siel, en verlost my,
Laet my niet in den doot comen:
Mynen troost sedt ick alleen op dy,
Dies verblijden hun de vroomen:
Soo comt dan haest, en helpt ons oop,
Uwen armen Israelschen hoop,
Die u alleen aenhanghen.
	
Godt Vader, Soon, en heylighen Geest,
Dien willen wy eewelijck prijsen:
Sijn weldaden beroemen aldermeest,
Die hy ons laet bewijsen:
En die ons op daerd ghenoech gheeft,
Door hem de Siel eewlijck vruechde heeft,
Dien singhen wy alleluya.