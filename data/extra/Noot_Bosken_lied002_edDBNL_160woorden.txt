Cvpidos schichte
Is my nu wel bekent,
Door tsuet ghesichte
Der schoonheyt excellent,
Van een maechdeken reene
Wys, minlyck en seer goet,
Die my nv dus alleene
Naer heur verlanghen doet.

Heur schoon bruyn ooghen
Lieffelyck ende claer,
Doen my nv dooghen 
Pyne groot ende swaer:
Heur wancxkens net en pure,
Blosende als een granaet, 
Maken my d'leuen sure,
Ia schier half desperaet.

Heur eerbaer wesen,
En heur manieren soet,
Weerdich ghepresen, 
En diemen prysen moet:
En heur seer eerlyck leuen, 
Al heur bedryuen vry, 
En heur deuchden verheuen,
Maken myn herte bly.

Weer ick int herte 
Blyschappe heb' oft pyn,
Weer vreucht oft smerte,
Sy sal de weertste syn: 
Ick salse oock al' myn leuen
Dienen wt ionsten puer, 
En heur gheensins begheuen 
Om vreucht oft lyden suer.

God almachtich 
Die alle herten voet,
Weest toch ghedachtich
Dees' schoone vrouwe goet,
Wiltse voor schande wachten 
Nou en tot alder tyt,
Tis al in uwer machten, 
Die sonder eynde syt.