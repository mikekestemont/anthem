Loeft mijn siele den Heere,,
Wat in my is sulcx doet.
Geeft doch prijs ende eere,,
Den Naem heylich en soet,,
Loeft hem vergheet doch niet,,
Sijn groote wonderdaden,,
Het goet dat u gheschiet,,
En t'gheestelick versaden.

Die u allen u sonden
Daer ghy in hebt gheweest,
Ghebreken ende wonden
Ghenadichlijck gheneest.
T'leven verlost, verschoont
Van het eewich verderven,
En met ghenade croont,
Als een kint zijnder Erven.

De Heer is seer ghenadich,
Langmoedich, soet daer by:
Sijn goetheyt duert ghestadich,
En maeckt de siele bly.
Na ons verdiende quaet
Handelt hy met ons selden,
Ende na ons misdaet
Sietmen hem niet verghelden.

Want soo hoogh' als is staende
Den Hemel van Aerdtrijck,
Is zijn ghenade gaende
Over ons all' ghelijck:
Soo wijdt den Opganck streckt
Der Sonnen hier beneden,
Tot daer sy onder treckt,
Doet hy wech d'overtreden.

Ghelijck hem hier een Vader
Zijn kinderen ontfermt,
Gheschiet ons allegader,
Die hem vreest, wort beschermt.
Siet zijnder liefden aert,
In Christo synen Sone,
Die hy niet heeft ghespaert,
Maer sondt uut synen Throne.

Hy is overghegheven
Voor ons hier inder doot,
Op dat wy souden leven
Door zijn verdiensten groot.
Siet deser liefden brant,
Laet sulcks dijn hert ontfoncken:
Want met dit hooghe pant
Ist dy alles gheschoncken.

Is hy voor ons ghestorven
Doe elck noch sondich was:
Maer wort van ons verworven,
Door hem nu op dit pas:
Nu wy door t'dierbaer bloet
Zijns Soons rechtvaerdich werden,
En van toorne behoet
Die in gheloof volherden.

Soo wy Godt der Heyrscharen
Door zijn doot versoent zijn
Doe wy vyanden waren
Voor zijn Godtlick aenschijn:
Hoe veel meer sullen wy
Door t'leven salich wesen?
Want die ons maecte vry,
Die leeft, end' is verresen.

Dit nu zijnde ghedachtich
In dit u Avontmael,
Dancken wy u eendrachtich
Christe int' generael:
Mont ende hert u prijst,
Den Gheest wilt ons inlijven
Daer ghy de siel med' spijst,
Ende wilt in ons blijven.