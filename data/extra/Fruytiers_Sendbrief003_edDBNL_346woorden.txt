GOd wort in als beuonden 
Warachtich hier tot elcker tijt.
En aller menschen monden 
Leugenachtich, hoe elck hem mijt. 
Daer is nyemant rechtueerdich, 
Daer isser oock niet een 
Verstandich noch meeweerdich, 
Die God soect daer is geen.
Sy zijn al af geweken.
En zijn alle onnut,
Daer is niet een gebleken
Die goet doet ende straf beschut.

Haer kelen sy op luycken
Ghelijck een diep stinckende graf:
Haer tonghen sy ghebruycken 
Bedrochlijck, gheen goet coemt daer af. 
Den lippen tfenijn wt springt
Des slanghen boos verwoet,
Den mont oock vloecken voort bringt, 
Den voet stort snellijck bloet,
Vernielingh' in haer weghen
Nyemant op den wech slaet
Des vredes, noch te deghen
Gods vreese voor haer ooghen staet.

De wet die hoortmen spreken 
Tot de gheen die daer onder staen, 
Op dat ghestopt [versteken]
Sy alle mont [met sulck vermaen] 
En oock de werlt ghemeyne
Voor God verdoemlijck sy:
Daerom gheen vleesch hoe reyne 
En wort door tswets werck vry, 
Maer toont kennis van sonde.
Maer nv is voor gheset 
Gerechtheyt t'deser stonde
Betuycht van Propheet ende wet.

Rechtueerdicheyt is comen 
Door het gheloof in Christo vast, 
En coemt op allen vromen
Daert werct [en op de liefde past.]
Ghesondicht hebbens' allen 
Daer is gheen onderscheyt, 
Daerom sy zijn gheuallen
Van Godes heerlijckheyt:
Maer twort nv wt ghenaden 
Weder ghebracht om niet, 
Door soeningh' en weldaden 
Jesu Christi aen ons gheschiet.

Den welcken God de Vader
Tot een versoeningh' heeft ghestelt, 
Tsgheloouighen ontlader
Door zijn bloet: ende hy ontghelt 
Voor de sonden voorleden,
Welck God verdraghen heeft, 
Om zijn gherechticheden
Te toonen al dat leeft,
Datmen hem vinden soude 
Gherechtich in zijn saeck,
En die te recht betroude,
In Christo hy rechtueerdich maeck.

VVaer sal den roem dan wesen? 
Hy is wech door t'sgheloofs wet recht: 
So houden wy door desen,
Dat de mensche, tsy heer oft knecht, 
Rechtueerdich door tghelooue
Wort, sonder des Wets werck, 
[Niemant God zijn eer rooue].
Hy is eenich God sterck:
Wy maken niet te niete
Door het gheloof de Wet,
Die God door Mosen liete,
Maer wy verstercken die daer met.