Ghelyck den dagheraet
Hem lustich openbaert
Des morghens inden oosten,
En compt vry onueruaert
Die tsnachts waren beswaert,
Deur syn claricheyt troosten:
 
Alsoo word mynen gheest
Oock verfraeyt aldermeest,
Deur v reyn minlyck wesen:
En v bruyn oochskens claer, 
En v schoon blondich haer,
Cunnen myn pyn ghenesen.
 
Ghelyck den suyden wint
Die Flora seer bemint, 
Int suetste vanden Meye
De bloemkens groeyen doet
Diemen siet ouervloet 
In bosch, berch en valleye:
 
Alsoo can uwen sanck
En v schoon aenschyn blanck
Myn swaricheyt verdryuen,
En doen my met iolyt 
In desen sueten tyt
V gratien beschryuen.