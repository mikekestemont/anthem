Die niet en gaet inder godloosen raet, 
Die niet en staet ins boosheyts paden quaet, 
Noch niet en heeft by de spotters gheseten, 
Maer nacht en dach Godes wet sonder vergeten
Pryst en begheert, en vierich ouerpeyst, 
Die mensch' is wel gheluckich ongheueyst. 
 
Want hy sal syn gelyck den scoonen boom
Die gheplant staet ontrent den waterstroom, 
Die tsynder tyt voorts brenghende is goy vruchten, 
Waeraf geen blat dort en valt, door sdoods suchten, 
Soo dat sulck man in alles dat hy doet, 
Altyts gheluck hebben sal en voorspoet.

Maer sulcken goet de quade niet en vint, 
Want ghelyck t'stof verstroyt wordt met den wint,
Soo sullen sy heur oock verworpen vinden: 
De saken oock die sy heur onderwinden, 
Sullen int recht ghans om worden ghekeert, 
Met die vroom syn en wordt hy niet gheeert. 
 
Want God weet wel wat dié oprechte doet, 
En sorghe draecht voor heur en voor hun goet: 
Daerom sal hun gheluck eewichlyck dueren:
Maer die quaet syn van leuen sullen trueren: 
Want hy en draecht gheen sorghé voor heur lyf, 
Noch voor heur goet, maer verworpt heur bedryf.