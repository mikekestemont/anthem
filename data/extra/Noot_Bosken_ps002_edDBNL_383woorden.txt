Waerom is toch het volck aldus beruert? 
Wat dwaesheyt doet heur nv dus murmureren? 
Hoe syn nv dus de Heydenen bekuert, 
Om ydelyck dwaesheyt groot t'ordonneren? 
De Coninghen en de Princen der eerden 
Hebben ghehadt alsulcken ouermoet
Te muyten iá en oorloghé t'aenueerden
Al teghen Godt en synen Coeninck goet, 

Segghende: coemt laet ons breken gelyck 
De banden daer sy ons me bynden willen, 
Verworpen wy van ons in elcken wyck, 
Het iock daer sy ons mede willen brillen: 
Maer hy die woont in de hemelen schoone
En doet niet dan dat hy met heur en lacht,
Godt die heur doen veel min acht dan een boone 
Bespotse toch want hyse niet en acht. 

Hy salse dan wesendé heel ghestoort 
Met groot ghecrijs straffelyck spreken ane, 
En salsé soó als syt hebben ghehoort
Deur theylich woort doen beuen inde bane. 
Ghy Coninghen (sal hy segghen) wilt hooren:
Van waer coemt v dit voornemen dus erch? 
Mynen Coninck heb ick voor my vercooren,
En hem ghesalft op Sion mynen berch.

En ick die ben Coninck die hem behaecht 
Sal spreken wt d'oordeel by hem ghegheuen, 
Dats dat hy my gheseyt heeft onuersaecht: 
Ghy syt myn Soon die ick heden doé leuen: 
Begheert van my, ick sal v t'eender eruen 
Allé volcken haest maken onderdaen; 
Een sulcken Ryck sult ghy van my verweruen
Dat tot het eynd' van dees' weerelt sal gaen. 

Een yseren roey sult ghy in v hant 
Draghen, om heur te houden in v banden, 
En lustet v ghy sultse als uwen pant
Brieselen als een eerden vat tot schanden.
Wel aen dan nv ghy Coninghen en Princen 
Die hier deur voorts wyser gheworden syt, 
Oordeelt nv oock van landen en prouincen, 
En neemt v less' hier wt tot deser tyt. 

Stelt v nv oock Dienaers van Godt den Heer 
Syn gramschap vreest, soeckt om hem te behaghen,
En syn te syn verheucht v alle seer 
Hebbende altyts hem te stooren versaghen:
Den soon die hy v seyndt die wilt oock eeren 
Dat hy hem niet en stoore druckelyck, 
Op dat ghy als ghy v van hem wilt keeren
Niet en vergaet seer ongheluckelyck.
 
Want onuerhuets sal synen tooren heet 
Branden terstont eer mens hem soude wachten, 
Och hoe salich sullen dan syn ghereet 
Sy die gheheel op syn heyl sullen achten.