O Heer wat synder al 
Die suecken mynen val, 
En my stooren en quellen! 
Veel vyanden voorwaer
Te velde maken haer, 
En heur teghen my stellen. 

Seer veel sien icker by 
Die al segghen van my: 
Syn crachten syn ghebroken,
Synen Godt laet hem (siet)
Nu sitten int verdriet.
Tis dwaesselyck ghesproken:

Want ghy syt mynen schilt,
Die my beschermen wilt,
Myn hoope, ende myn leuen;
Ghy syt (diet wil verstaen) 
Die maeckt dat ick mach gaen 
Met den hoofde op gheheuen.

Ick hebbe myn ghebet
En hope op Godt gheset,
En hem ghedaen myn clachte:
En hy en heeft my niet
Ghelaten int verdriet,
Maer maeckt myn lyden sachte.

Dus sal ick dan met lust
Slapen vry en gherust; 
Sonder vreesé oft schade:
En sal voort weer ontwaeckt 
Worden, vry onghelaeckt, 
Deur Godts schoone ghenade.

Hondert duysent versaemt 
En sullen niet beschaemt
My maken hoe syt dryuen: 
Ia al quamen sy my
Besluyten noch daer by, 
K'en sal niet beschaemt blyuen. 

Coemt Godt toont dat ghy syt
Met my tot alder tyt
Op dat ghy myn vyanden
Opt kinnenbacken slaet, 
En heur soo met der daet 
Ontstucken breeckt heur tanden. 
 
Tis van v Heeré goet
Datmen verwachten moet
Hulpé vroech ende spade.
Want ouer v volck hier
Stortt ghy seer goedertier
Mildelyck v ghenade.