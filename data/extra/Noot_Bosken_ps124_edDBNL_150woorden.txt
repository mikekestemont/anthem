Israel mach wel segghen op deés' tyt,
Had' onsé Godt niet self voor ons geweest,
En ons recht self ghedraghen, (die gheneest) 
Als al tquaet volck veruult met haet en nyt 
Quam om ons gans te vernielen met stryt: 

Sy souden ons leuendich al verslint
Hebben, hadt al nae heuren wil ghegaen.
Ouer lang (siet) hadmen op ons sien slaen 
Heur boosheyt fel, (soo seer syn sy verblint) 
Ghelijck der zee baren rou en ontsint. 

Ouer lang (siet) souden heur stroomen groot,
Ouer ons hoot hebben gheslaghen saen. 
Maer lof heb Godt die ons heeft by ghestaen, 
En die syn volck in der vyanden macht
Niet en verliet, soo syt hadden ghedacht. 

Wy syn verlost ghelijck den voghel teer, 
Die hem ontwerdt wt den strick die hem hielt. 
Den strick die ons houden wou, is vernielt:
Alsoo heeft Godt die Hemel, Locht en Meer 
Gheschapen heeft, ons verlost tsynder eer.