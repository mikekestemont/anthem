al nae een groot verblijen coemt wel een droefheyt na so gheschiet my nu ten tijen sprack johan de austria uut italien sonder schromen tooch ick na tnederlant hin waer ick daer niet ghecomen dat waer wel mijnen sin met eenen loosen liste dat ick die reys aen nam en hiel my stil int eerste tot dat ick in brabandt quam ick ghedachte haer te betrapen met eenen valschen moet ghelijck den wolf die schapen den vos die hoenderen doet waer ick weder uut den lande ick en comer nemmer in ick bestae nu gheheel met schande des treurt dat herte mijn ick dacht sy sullen my croone tot bruyssel in dat hof sy en achten my niet een boone des heb ick cleynen lof thantwerpen op dat castele daer had ick my ghepast dat lant tot mijnen dele docht ick te houden vast het casteel is af ghebroken die knechten die zijn uut op my so doen sy coken sy willen my maken de bruyt die spaeniaerden alle ghelijcke die zijn nu uut den landt die walen doen my afwijcken sy laten my hier te pandt die overlanders moeten fadsen uut allen steden nu al draghen sy groote ladsen die en hebben niet daer tsou al van den raedt uut spaengien bracht ick een vals bewijs den prins al van oraengien die soude ick maken prijs nederlant woude ick dwinghen laten boven duck dalf seer wreet die steenen vander straten die vallen my nu te heet ick ghedacht in corten daghen mijnen naem sal worden vermeert die cans is om gheslaghen dus ben ick nu onteert brabant gelder ende friesen sy vallen my allen af des moet ick nu verliesen sy en achten my niet een caf adieu amsterdam vrome die ons ghetrouwe sijt ick ghedachte tot u te comen in eenen corten tijt op hollant woude ickt waghen en zeelant oock ghemeyn dat blat is om gheslaghen ick laet u alleyn ick hadde mu hooch vermeten ick kende my veel te stout den prins woude ick op eten sonder mostaert ofte sout op my doet hy niet passen ick stae nu heel in schandt mijn spillen die vallen in dassen sy zijn wel half verbrant adieu mijn vrienden vercoren die noch zijt hier en daer ick laet u nu ghantsch verloren het valt my veel te swaer ick cruyp weder in mijn schelpen nu spaer u god ghesont ick en can u niet ghehelpen ghy moghet maken hoe ghy cont