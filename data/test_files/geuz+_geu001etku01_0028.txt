och hoe bedroeft is nu het nederlant om een die de waerheyt is afgheweken waer deur hy hem brochte in groote schant hy die de waerheyt elck heeft laten preken is deur den schat der booser aert verblent en heeft gods stem daerna seer corts versteken zijn fondament dat hy eerstwerf vast leye is gantz geschent hier in s'neerlants contreye seer vierigh was egmont op d'eerste tijt hy geboot die christ'nen tempels te bouwen waer dat heel vlaenderen was in verblijf op hem stelden theel lant zijn betrouwen zijnde regent en heer vant vlaemse fleur meynden sy te preken vry sonder flouwen met groot getruer moesten sy weer afbreken des tempels muer oogen sachmer om leken madamme heeft so menige list geleyt op dat egmont den paus weer sou gelooven zy kende wel zijn groote giericheyt en dachte ick sal hem met gelt verdooven ick sal hem koopen d'lant van gaesbeeck schoon hier me sal ick zijn sinnen meer berooven dwelck zijn persoon seer haestlijck accepteerden maer wacht den loon dat hy sulcx consenteerden hier uut nam oorsaeck egmont armen bloet om dat die beelden waren afgesmeten so heeft hy doen hangen oock metter spoet eenentwintich tis waer so elck mach weten en dartigh doen geesselen op dat pas binnen geertsberch quam hy nijdigh verbeten die van hem was om sulck werck daer gesonden beckerseel ras volbracht in korte stonden noch heeft hy doen hangen int openbaer den predikant uut vlaendren tot aelst binnen die daer gods woort gepredict had voorwaer daeraen machmen een recht christen bekinnen die voor christum zijn leven hier verliest salt voorwaer namaels weder seker winnen dat hy verkiest sal niemant hem ontrecken hoe seer dat briest een leeu in alle vlecken noch heeft hy doen een nieu verbont gemaeckt met madamme die regente verheven dat te willebroec den prince wijs heeft versaect hy en wilde daer gheen konsent in gheven den prince wijs sprack egmont wilt verstaen van spaengien af maect ghy tot hier beneven een brugghe saen die ducdalf hier sal draghen tot u versmaen u gheslaght salt beklaghen doen ducdalf was int lant gekomen fier heeft hy secreet met zijnen raet gesloten hoe dat hy't nae zijn hant sou stellen hier om den edeldom vast te houden in koten als sommige edelen dat hebben gehoort het heeft hun waerlick seer verdroten zy hebben voort egmont dit aen gaen langhen hy sprack ghestoort wie sou my derren vanghen twas hem te voor noch eens veradverteert dat hy hem sou willen houwen uut de weghen hy trock nae thof soo hy was gheuseert en vraegde ducdalven met soeter zegen oft hy zijn ghevanghen sou moeten zijn gheveynst sprack ducdalff na zijn oude plegen een prins te zijn sou ick u gevangen houwen tis veer van mijn t'mocht my namaels berouwen egmont die trock na huys seer wel gemoet corts wert hy weder ten hove ontboden daer wert hy ghevanghen met hoorne goet zy haddent beyde tsamen wel ontvloden zy zijn te ghent ghevoert al opt casteel en daer bewaert al van de spaensche joden dit creech te deel egmont door zijn afvallen dat hy tmorceel smaeckt bitterder als gallen neghen maenden weynich min ofte meer den vijfden junij t'brussel inde stede sachmen schreyen menich huysghesin teer over die doot van egmont hoorne mede zy storven beyde dien dach voor den noen egmont ghebruycte d'afgodische zede daer lach hy doen die twist hier had bedreven maer hoorne koen onschuldich liet zijn leven neemt hier exempel out jonck cleyn en groot hoe dat hy hem ghebrocht heeft int verseeren hy die door giericheyt verkoos de doot ende verliet onachtsaem d'wech des heeren aenvaerde den antechrist seer snoot dus wie ghy zijt wijckt niet van godes leeren zijt niet ghesint als egmont onghestadich die soo verblint was heer zijt hem ghenadich