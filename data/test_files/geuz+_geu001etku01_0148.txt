als ick all' mijnen teghenspoet met schand moet sien en hooren die my dees jonghe prince doet van orangien gheboren dat cost my mijn vijf sinnen schier sal hy die canse winnen hier en mijn volck dus verstoren ick hadd' ghedacht in mijnen sin theel nederlandt t' omringhen hollant soud' my wel laten in en zeelandt soud' ick dwinghen maer den leeu die den thuyn bewaert die is my veel te fel van aert hij comt my selfs bespringen ter liefden van onsen heyligen quant van roomen hooch verheven die my gaf dees clapmuts viercant waegh' ick mijn lijf end' leven in vranckrijck won' ick amiens in vlaenderen hulst na mijnen wensch en calis most oock beven hierom dacht ick met hooghen moet die cans hadd' ick ghestreken maer nu ist my al teghenspoet het spel is heel verkeken als ick ghedenck' hoe by turnhout mijn gantsche leger wert gestout soo dunckt my therte breken doen ick hier eerst quam in brabant van vrede woud' ick praten maer elck verclaerde my vyandt end' spanden mette staten sy en vraghen na peys noch na accoort maer vallen my met gewelt aen boort dat ick tlant moet verlaten alpen en rijnberck ben ick quijt camillien schants vol vromen moeurs goor end' grol in corten tijt die sijn my oock ontnomen maer amiens dwelck my meest quelt daer is de lelij met gewelt wederom inn' ghecomen breevoort can ick vergeten niet die waren my ghetrouwe sy spraken hooch vermeten siet wat passen wy op nassouwe maer den crijchshelt cloeck onverveert die viel daer aen met schilt en sweert dus quamen sy in rouwe oldenzeel end' otmarssen mee die zijn my oock ontvloghen het huys van linghen end' enschede zijn al int net ghetoghen somma daer isser juyst een dosijn die my dit jaer ontweldicht zijn van dees luthers deurtoghen ick mach nu wel verlaten fier brabant dees schoon' warande want men stroyt achter straten hier pasquillen t'mijnder schanden daer in datmen te weten doet hoe dat de clapmuts banckeroet moet trecken uuten lande och const ick haer een vossen vel listich om d'ooren strijcken ghelijck de stoute griecken snel aan troyen lieten blijcken hoe soud' ick dan met sweert end vier in voerend 'inquisitie hier verschoonen arm noch rijcken maer voor een afgesetten sant word ick van elck ghehouwen het welck my is een groote schant ick mach mijn hooft wel clouwen dat ick van dit luthers geslacht dus word ghequelt dach ende nacht ick moet mijn gall schier spouwen mijnen persoon vol weerdicheyt van oostenrijck gheboren ghesonden van uwe heylicheyt als gouverneur ghecoren die heetmen hier een ypocrijt een wolf ghecleet in schaeps habijt om tchristen bloet te smoren och paus heylighe vader goet hoe sietmen u onteeren van dit calvijns gespuys verwoet die u pardoen blameren aflaet zielmissen en bevert gaen ende melis inde halve maen sy alle refuseren beelden van gout van hout van steen o heylich vat van roomen en tvaechvier oock achten sy cleen sy seggen tzijn al droomen van cappen end casuyvelen bloot maecken sy geuse boxens groot zoo wijt ist nu ghecomen oorlof all' mijn vrienden vailliant noch hier end daer geleghen adieu ghy en crijcht geen onderstant wat batet veel gesweghen want mauritz maecket veel te bont hy kaest met ballen van veertich pont dat spel is mi ongheleghen adieu brabant adieu vranckrijck adieu rijnstroom gepresen adieu cleyn end groot all' ghelijck adieu segh ick mits desen wanneer ick nu in spaengien coem seer cleyn sal mijnen willecoem by onsen coninck wesen ghecomponeert by i w m