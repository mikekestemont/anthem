doen men schreef sesthien hondert jaer en vierentwintich openbaer aenhoort doch mans en vrouwen quam den vyandt met groote macht en socht ons te benouwen 'twas in een maent hoort mijn advijs dat t'water was soo dick van ys gheworden ten selven stonden dat sy daer over conde gaen hoort wel nae mijn vermonden in february hoort met spoet doen quamen sy te peerd en te voet op onsen tuyn wilt weten maer sy quamen al veel te spaet daer was voor haer ghegheten over d'ijse quam dit ghespuys zy maeckten een soo groot ghedruys met roepen ende tieren ghelijck al of het waren schier een hoopen wilde dieren zy trocken voort nae arnhem saen hy meend' de stadt te grijpen aen dan daer was van den lesten anders niet in dan cruyt en loot dat was voor haer ten besten drie schoten dede hy op de stadt die van binnen antwoorden radt haestich al op zijn rede zoo dat hy van haer is ghekeert en lietse in haer vrede hy sach dat hy daer niet en vinck en was dat niet een wonder dinck dat hy so haest ginck keeren al van de stadt van arnhem coen 'twas voor hem groot verseeren hy sach sijn volck aldaer minjoot by thien en twintich ligghen doot 'twas hem gheen groote eere dat hyse brocht in ons warant in sulcken kouden weere zijn ruyters waren seer benout want t'was doen groote felle cout al op den selven stonden zy saten doot al op haer peerd hoort noch nae mijn vermonden haer schiltwachten die sy int velt met menichten hadden ghestelt die stonden wilt doch hooren als houten staken op het velt en waren doot ghevrooren denckt wat een jammer men daer sach zoo veel menschen met groot gheklach die daer laghen bedorven meer dan seshondert int ghetal die daer van koude storven thien duysent man verstaet wel mijn en veertich cornet ruyters sijn die waren by malcander meenden ons lant te krijghen in maer daer quam juyst een ander hy meende t'was wel zijn begheer dat hy sou werden prins en heer vande veulu en hollande dat hy daer sou spanceren gaen in de schoone waerande doe quam onsen vromen helt met groote haest t'sy u vertelt haer uyt den tuyn te keeren want sy en dochten anders niet dan ons landt te schofferen doen sy hoorden op t'selve pas dat den prins van oranjen ras haer wou comen besoecken zoo dat sy niet hebben gheproeft van de hollandtsche koecken haer bier en broot lieten sy daer en sijn ghegaen met groot beswaer het is een spijt voor spanjen al wat sy hebben laten staen dat is goet voor oranjen hy sette sijn volck in slachoort om dat hy most datelijck voort 'twas noch tot sijnder baten had hy noch wat ghebleven lang zijn veren had hy ghelaten hy most verlaten t'ghelderlant om dat hy daer niet was bekant 'twas daer te onghesonde zijn soldaten op t'selve pas storven ghelijck de honden zy liepen voort al metter haest want sy waeren te seer verbaest vele neemt hier op achte van zijn volck jonck ende out die op den wech versmachten hy liet ons hier tot onderpant ses hondert dooden in ons lant 'twas niet wel sijn begheeren dat hy soo most in korten tijt te rugghe weder keeren ons ruyters waren op de been hy docht hier com ick int gheween met alle mijn soldaten comt de prins van oranje mee ons leven moeten wy laten haer aenslach is tot niet ghemaeckt zy zijn met schande wech gheraeckt tis haer niet wel becomen veel peerden en begagie groot dat is haer noch ontnomen den een liep hier den ander daer zy waren al in groot ghevaer en waren seer benopen zoo datter noch veel waren die den doot moesten becoopen daerom o godt bewaert ons doch ghelijck ghy ons bewaert hebt noch al op de selve stonde dat bid ick u hier in dit liedt met hert ende met monde zy souden gaen den ouden ganck dat sy ons hadden in bedwanck souden ons wel leeren singhen ghelijck de catte met den muys sou hy met ons om springhen daerom broeders hoort mijn begheer wenscht nu doch niet na sulcken heer als de coningh van spanjen strijdt mede voor het vaderlandt voor godt en voor oranjen bewaert doch onse landen goet voor ongheluck en teghenspoet met al de heeren staten dat sy moghen met wijs verstant regeren t'onser baten oorlof mijn vrienden al te saem laet ons den heer bidden bequaem in dese quade tijden dat hy ons doch helpen wil uut cruyse en uyt lijden