ontfermt dy nu onser o heere godt ghi die daer zijt dontfermer alder dinghen wilt ons doch niet gheheelick t'onderbringhen al hebt ghy recht na dijn woort en gebodt denct dat dijn schepsel stof is ende slijck aerme wormkens wyens dagen haest eynden ende ghy zijt heer van ghenaden rijck wilt dijn aenschijn van ons doch nu niet weynden het staet met ons ghelijckt' met juda stont als dijne hant toesondt verdiende plaghen men hoort niet dan kermen schreyen en claghen int' stad opt' lant want droefheydt t'hert doorwont ons sonden zijn door u straff opghewaeckt op onsen hals zijn sy te recht gegoten ons onghehoorsaemheyt die heeft gemaeckt dat wy met toorne worden overgoten het schijnt dat ghy o trooster inder noot die hier gheneest alle t'smenschen ghebreken door ons misdaet van ons heel zijt geweken en ons als nu ganslick van hulp laet bloot keert weder heer ende dijn volck vervult met dijnen troost en cracht van uwen gheeste gheeft dat oprecht werde bekent ons schult en boete doen van herten minst en meeste wy hebben niet ghehoort het goet vermaen als ons dijn woort oprechtlick wordt vercondicht maer hebben heer seer grouwelick gesondicht en tegen dijn bevel grootlicx misdaen wy kennen sulcx tis ons van herten leet o heer straft ons doch niet in dijnen toorne al waren wy moetwillich boos en wreet wilt niet verderven heer dijn uutvercoorne ghy zijt des armen hoep ende toevlucht ende alleen die hem helpt vanden sweerde van t'stercke volck te waghens oft te peerde u handt die slaet en heeft weder met vrucht in dieren tijt vander doot ghy verlost in honger noot cont ghy u volck versaden dees weet ghy heeft by ons nu langh' begost dies bidden wy ontlast die zijn beladen hoort doch t'geschrey van menschen ende vee t'welc roept en loeyt seer door gebreck van reghen daer wast' geen gras d'aertrijck mist uwen seghen het scheurt het berst t'maeckt t'smenschen herten wee de kinderkens die roepen hier om broot ende versmachten schier in t'smoeders armen opt velt sietmen oock liggen beesten doot o heere wilt u onser doch ontfarmen den hemel die wy sien boven ons hooft die schijnet nu te wesen van metale die aerde schijnt oock yser altemale van groent' is sy schier ganschelick berooft stof ende asschen drijft den oostenwint over het lant en dat in t seegens stede de waterputten men verdrooget vint o heer siet neer toone dijn barmhertichede het scherp wraeksweert twelc ons toesondt dijn hant wilt wederom in dijne scheede steken des broots voorraet diemen ons siet ontbreken wilt weder gheven seghent heer het lant merckt dat tien vrouwen backen rechtevoort in eenen oven so zijn wy beschadicht gewegen broot eten wy na dijn woort sonder daer van te worden heel versadicht mensch en vee roept heer met groot ghewelt door waternoot en overvloet van regen t'gras light bedeckt t'water beneemt den seghen t'coren verderft t'schiet uut twort mis op't velt de kinderkens die roepen hier om broot ende versmachten schier in t'smoeders ermen opt velt sietmen oock liggen beesten doot o heere wilt u onser doch ontfermen om christi will' maticht doch nu de lucht nootdruftelick wilt heer den reghen gheven op dat u volck en dijn vee moghen leven twelc jammerlick nu kermet ende sucht laet doch u son houden recht heuren graet in maticheyt al zijn wy onrechtvaerdich dijns hemels daeu bespoey vroech ende laet dijne aerdtrijck hoe wel wijt' niet zijn waerdich wy hebben dy verlaten heer tis waer ende boosheyt menichfuldich bedreven dies sietmen ons als nu te recht aencleven des pesten vyer en ander siecten swaer met brant geswel met des luchtes fenijn met sweyr en schorft worden wy nu geslaghen tis onse schult dat wy in lijden zijn doch neemt sulcx wech heer ist u welbehaghen hande en hert breyden wy uut tot dy opent o godt tot ons gebedt u ooren om christi naem wilt dijne volck verhooren houdt op van recht genade maeck ons vrij wilt ons voortaen met dijnes geestes cracht alsoo verlichten en inwendich leeren dat wy dijn woort navolgen dach en nacht van sond' afstaen u dancken ende eeren 