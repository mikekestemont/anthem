hoochgeboren vroom vorst het is claer en waerachtich so ons de heer almachtich niet selve had bygestaen de wreede vyanden bloetgierich en crachtich hadden haren moetwille met ons ghedaen maer godt heeft onse cause ghenomen aen verweckende uwer vorstelicke ghenaden die noyt slants welvaren en zijt afgegaen maer altijts ghevoordert met wercken en daden daerom zijn oock lieflick uwe voetpaden alle vreedsame in u teghenwoordicheydt verblijden al zijnder eenighe die u soecken te beschaden godt sal uwe ghenade ghenadich bevrijden tot zijnder eere en t'onsen trooste tallen tijden ghelijck hy ghedaen heeft tot den dage van heden dies wy vrymoedich met der herten belijden weest willecom edel prince binnen deser steden die in sheeren naem comt als een vorst van vreden een vreedsaem vorst waert ghy van over veel jaren tot slants welvaren altijt constant ghebleven die om de gerechticheyt quaemt int beswaren jae daerom uut den lande tonrechte waert verdreven doen ghy mocht in rusten ghemackelijck leven gheen ghebreck hebbende van goet oft ghelt hebt ghy lijf en goet voor t'vaderlandt ghegheven en u met veel swaricheyts begheven int velt om te wederstaen het spaensche ghewelt met verraders ghequelt van buyten en van binnen maer hoeseer datmen hem teghen u heeft ghestelt victorieuselijck sietmen u overwinnen daer van wy godt dancken met hert en sinnen en u dat ghy soo veele voor tlandt hebt gheleden dus spreken wy en al die u met herten beminnen weest willecom edel prince binnen deser steden die in sheeren naem comt als een vorst van vreden inden name des heeren dit moet elck weten sijt ghy opgheseten om te commen int landt en u soo wel godtsalich hebt ghequeten alsmen oyt van eenich vorst gheschreven vandt niet teghenstaende al het groot wederstandt dat tonrechte teghen u is opgheresen hebt ghy gheensins ghesocht te wreken want voor quaet hebt ghy ons goet wederom bewesen daerom prijsen wy uwe vromicheyt in desen en willen u voorts by blijven tot der doot gheensins meer lijden dat ghy wordt mispresen want ghy betoont ons te sijne een vrient inden noot wy haten de verraders met al haer exploot die noch seer vele alomme tlandt betreden maer roepen tot u in oprechter liefden groot weest willecom edel prince binnen onser steden die in sheeren naem comt als een vorst van vreden den alderhoochsten prince machtich en rechtveerdich beware u volheerdich in zijn godlicke wegen op dat ghy moecht mercken hoe costelic en weerdich eenen schat en weldaet ghy van godt hebt vercregen wanneer u schier de gantsche weerelt was teghen heeft u den almachtighen ghenomen in behoet soo dat al u vyanden hoe groot sy waren bedeghen u nu moeten bidden en vallen te voet dits geen menschen werc maer god die sulcx door u doet en regeert alle dinck nae zijn welbehagen daerom sult ghy oock met eenen cloecken moet gods lof vercondighen tot allen daghen en zijn eere op het hoochste helpen vooren draghen dat zijnen grooten naem mach worden beleden ende ooc aengebeden dus wy als voren gewaghen weest thienduysentfout willecom in onser steden die in sheeren naem comt als een vorst van vreden