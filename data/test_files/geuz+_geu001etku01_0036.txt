ontwaeckt ghy christen alle recht wel in deser tijt met vreuchden maeckt geschalle dat ghy ghebooren zijt gods woort suyver te leeren en te leven naer gods wet antechrist wil dit keeren maer sterck is het woort des heeren daer door hy wert verplet hy sit seer hooch ghedreven tusschen twee zeen in een coningin verheven spreeckt hy in sijnen sin siet ick wie mach my letten mijn ooghen en sullen niet sien eenich leet my te pletten want men houdt mijn gesetten al wat ick wil ghebien daerom spreeckt god almachtigh sullen hem plaghen veel overcomen seer crachtich op eenen dach te deel doot droefheyt hongher smerten ende werden met vyer verbrant god gheeftet haer int herte al is seer sterck sijn sterte veel stercker is gods hant het woordt van godt den vader moetmen hier achten wel bereyt u alle gader seyt hy vergelt hem fel mijn leedt wilt aen hem wreken seven vout in sijnen schoot want so plach hy te spreken god ben ick sonder ghebreken hier voor gheeft droefheyt groot mijn volck wilt hem vergelden als hy heeft ghedoot met branden worghen schelden benautheyt honghers noot die onder d'outaer roepen die sielen heb ick verhoort mijn toorn staet nu open laet het den paus becopen met hanghen worghen en moort die sijnen god hier eerden missam int aertsche prieel daer door sy my verneerden en creghen tlandt ten deel pispotten monicken papen ende verkeerden mijnen naem hier op treckt aen de wapen ghy vorsten wilt haer drapen want het is mijn will' bequaem ghy vorsten potentaten rechters op deser aert die roode hoer wilt haten daer van ghy droncken waert van haer tooverschen wijne daer door sy u brancht ter hel weest ghy nu haer ruijne end maeckt met haer een fijne so doet ghy gods bevel ghy leeraers predicanten ontsiet u niet een haer gods woort met vlijt te planten te leeren openbaer die basuynen wilt blasen teghens paus valsche leer die hier als arme dwasen int leste gras gaen grasen sy moeten vallen ter neer ghy christelijcke nacy hoe condt ghy lijden hert dat christus t'deser spacy so seer vervolghet wert is hy u capiteyne rept handen en voeten recht teghen dees hoer onreyne uus broeders bloet ghemeyne wreeckt nu als een trou knecht daerom comt nu te samen ghy die christum bemint den antichrist beschamen datmen hem niet en vint wilt hem van u verjagen want dit is gods ghebodt sijn sonden u mishaghen ontfangt oock niet sijn plagen hier en in duyvels cot ghy princelijcke christen wilt dit in danck ontfaen luthrianen calvinisten uut liefden ist ghedaen wilt den heer altijdt beden ic geef dit voor een nieu maer dat god hem wil vertreden en schenden al sijn leden in desen nieuwe jaer