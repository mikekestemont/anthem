antwerpen arm o desolate stede met zwaer ghekarm vergaet nu uwen vrede u hooghen moet die leyt nu heel int assen t'uwen onspoet soo comt u nu verrassen den spaengiaert wreet en fel met bloetgierich voortstel om u heel t'onderdrucken met roof moordt end met brant en u o kostelijck pant verscheuren heel ontstucken ghy waert eens rijck ten hemel toe verheven van uws ghelijck en vantmen niet beschreven in heerlijckheydt en consten veelderhanden u naem verbreydt die vlood' in alle landen van u cracht en ghewelt wert over al vertelt van u schoone ghestichten helaes nu leyt u hoot al in der hoeren schoot acharm gy moet nu zwichten men heeft wel eer in u wreed'lijc sien vergieten nae babels leer doch t'moest god eens verdrieten t'ontschuldich bloedt van gods trouwe dienaren godts kindren vroet bracht ghy al int bezwaren haer lichamen aylaes werden der vogh'len aes maer ist den groenen boomen in u alsoo vergaen hoe salt t'dor hout bestaen voorwaer ghy moocht wel schroomen ghedencket vry aenden tijdt der ghenaden dewijl dat ghy ter waerheyt wort geraden door t'godlijck woort van zijn trouwe dienaren die rechtevoort schriftuer wouden verclaren ten heeft u niet behaecht maer hebtse wech gejaecht en hebt voor u vercoren het onghelooff onreyn met nemroth den vileyn en alle zijn gheschoren maer noch ist tijt soo ghyt u laet berouwen ende met vlijt wilt uwen god aenschouwen in uwen noot want hy sal niet begheeren des sondaers doot maer datse hun bekeeren en leven na den geest so sal het zwaer tempeest den heere van u wenden verstuyvende als kaff assur des gramschaps staff soo eynden u ellenden