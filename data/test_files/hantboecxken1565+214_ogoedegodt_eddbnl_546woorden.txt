o goede godt in eewicheyt onsen vader en heere tot u weent al die christenheyt om u ghenade seere laet die haest tot ons vloeyen claer dat wy die sonden nemen waer en die voor u bekennen want wy hebben ghesondicht veel doende afgoderije met pracht nijt haet vloecken en speel oock doende hoererije met achterclap en ontrouwe groot die wy ghedaen hebben seer bloot listelijck teghen den armen dijn goddelijck woort hebben wy veracht ende niet waer ghenomen dijn leere en weldaet niet bedacht daerom is ouer ons comen die roede dijner straffen hier daermet ghy staet en betert schier die schaepkens van dijnen stalle met cranckheyt groot syn wy beuaen daer door veel menschen steruen met dieren tijt oock seer belaen waer door die menschen verderuen den torck benauwet ons met macht hy valt ons aen met syn heyrcracht om die christenen te moorden nochtans can niemant spreken wel dat ghy ons straft onbeschuldich dijn straf verdienen wy dy rebel met sonden menichuuldich u straf en oordeel recht toegaet ouer ons die daer hebben versmaet dijn woort ende dijn gheboden maer om dat ghy ons vader zijt willen wy niet aflaeten te schreyen droeuelijck altijt hoepende tonser baeten als wy gheloouich u roepen aen ghy en sult ons hier niet afgaen maer ons bede wel aenhooren daerom o heer der guedicheyt wilt onser nu ontfermen helpt dijne arme christenheyt ghedenckt aen ons groot kermen gheschut noch wapen gelden niet als men u heere niet helpen siet die torcken voor ons drijuen ghy hebt gheholpen dit is bekent dat volck van israhele als hem den vyant was ontrent brocht ghy die van sdoodes quele so deet ghy heere josue dauidt judith en gedeon me so die schrift ons doet oorconden als u dat volck vertoornet heeft door sonden menigherhande en door misdaet den goden gheeft verboden offerhande haer vyanden vielen int lant verderuende met roof en brant straffende afgoderije maer sy keerden weder tot dy als sy benauwet waren en riepen daer om hulpe vry biddende sonder sparen doen hielpt ghy hem in haren noot en sloecht voor hem den vyant doot om dijn volck daer te verlossen daerom roepen wy u oock an in desen noot ghemeyne om ons te helpen en is gheen man dan ghy o godt alleyne vergheeft ons sonden altemael verlost ons van des doodes quael en wilt ons vyanden veriaghen o godt vader die niet beswijckt wilt ons ghebet verhooren dijn hulpe ouer u schaepkens strijckt wilt u vyants heyr verstooren door dijnen sone ihesum christ vrijt ons van des antechrists list so ghy ons claer hebt belouet o jhesu christe godt ende heer wilt toch van ons niet scheyden om u selfs goedicheyt en eer laet ons van u niet verleyden door dijn menscheyt en bitter doot verlost ons heere wt allen noot en van der godloosen banden o heere godt heylighe gheest wy bidden u al te samen dat ghy verlosset aldermeest die hier om dijne namen strijden teghen die vyanden dijn wilt hem o heer behulpich zijn en by dijnen woorde behouden o heere godt in hoochsten throon hooghe drijuuldichede een vader godt en heere schoon helpt ons in alle stede bewaert ons heere als wy zaen van hier verscheyden seer belaen van allen quaden amen 