laet ons al eendrachtich vrienden eersame loven den heer om dat hy ons bequame verlost heeft van svyants bloetdorsticheden en wilt dat zijn woort hier wort aenghebeden in spijt van zijn wreede vyanden claren dus loeft godt al in desen nieuwe jaere wy sien merckelicken voor onsen ooghen antechrist val en zijn leering verdrogen ja beschaemt staen die hem hadden in eeren so dat een elck niet meer en wil verkeeren met die tbeest diende int openbare dus loeft godt al in desen nieuwe jare die eertijden sochten der christen valle en soopen het bloet van den vromen alle wetten nu haer messen om te doen sterven die gheene die ons eerst wilden verderven dies sy vallen in haer sweerden eenpare dus loeft godt al in dese nieuwe jare waect op nu vry tyrannen groot van machten want door godts hant moet ghy lieden versmachten uwen val die compt seer haest voort ghecroepen dies wy nu tsamen eendrachtich roepen sy is gevallen die hoere voorware dus loeft godt al in dese nieuwe jare smaet ende schant u coningen der aerden moet ghy ontfaen met grooter waerden hebben eylaes ghesopen het bloet crachtich vande dienaers des grooten godts almachtich want sy roepen wraecke onder den outare dus loeft godt al in dese nieuwe jare oft wilt u metten moordenaer bekeeren so sal onsen godt een heer den heeren u gratie doen als die met groot verlanghen bereyt is om u blijdelijck tontfangen so ons johannes leert voor een blijde mare dus loeft godt al in desen nieuwe jare en ghy vrienden nu van godt uutvercooren volhert toch in deucht op dat synen toorn ons niet en besoecke so hy ghepresen dees voorleden jaren aen ons heeft bewesen oft u worde ghebracht tot een cleyne schare dus loeft godt al in dese nieuwe jare princelijcke godt wilt met u ghenade sijn ontrent u kinders vroech en spade oft anders moeten sy als caf verdwijnen en eylaes droevich voor u verschijnen daer veel sullen scheyden met grooten ghevare dus loeft godt al in dese nieuwe jare