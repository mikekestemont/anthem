mijn siel verblijdt haer in den heer sijn hulp doet my opspringhen dus wilt met my tot zijnder eer een danckbaer liedt nu singhen want wonder wracht zijn stercke handt hy heeft zijn volck ghedaen bystant in het landt van groeninghen op den dryentwintichsten mey des avonts na ses uren soo wert ghehoort een groot gheschrey van alle den nabueren theyligerlee en daer ontrent daer gods ghenade wert bekent in zijnes strijdts uutvueren graef lodewijck tooch uut den dam na dees voorseyde stede sijn broeder adolf met hem quam graef joost schouwenburch mede met menich lantsknecht onbeducht alst scheen soo namen sy de vlucht het welck haer voordeel dede sy sochten een bequaem slachvelt en vondent voor winschoten in vijven is tslachoorde ghestelt door gods raet wel besloten de ruyters hielen 't waghenpadt de walen hebben inghehadt een sloot daer sy uut schoten tverloren hoopken sachmen staen omtrent de galgh daer teghen de dubbelsolders westwaert aen waren hoogher gheleghen de duytsche schutten lancx het moer elck meest met een nieu lanck spaensch roer vanden vyant ghecreghen den graef van arenberch seer heet sachmen vlijtich aanrijden met thien vaendlen spangiaerden wreet sy dansten en benijden dat de vyf vaendlen uut vrieslant met hen teghen een cleyn vyant als nu souden gaen strijden met voeten sprack elck sullen wy dit volck wel haest wech stoppen duymijsers ketenen daer by haddense reedt met stroppen haer leuse was hangh op slaet doot maer buyten tbosch nu staende bloot soo clauden veel haer coppen arenberch heeft sick eerst vertoont sijn achtiender te paerde tgheschut ghestelt ginck los tverschoont nassous volck tdoock na daerde den ruyteren en treftet niet dat dubbelsolders is gheschiet was oock van cleynder waerde veel spaengiaerts schoten terstont los nassous volck cost bet ramen sijn ruyters renden stracks na tbos die tgrof gheschut in namen die walen volchden uut haer gracht die dubbelsolders oock met macht met graef lodewijck aen quamen de spiessen druckten in seer hert men hoorde sweerden clincken menich goet roer ghebroken wert om tspaengiaerts cop te crincken elc drong dweers door schoot smeet en stack soo dat der spaengiaerts oorden brack en lieten den moedt sincken vijf vaendlen duytschen vluchten haest die dander snel na liepen die spaengiaerts staende seer verbaest misericorde riepen sanct jago nostre dam loret was van haer op godt niet ghelet deerlicken sy ontsliepen god zy met ons de leuse was van het volck van nassouwen warachtich wast soo op dat pas een yeghelick mocht aenschouwen hy maecte hert ende handen sterck ende wrocht daer door zijn wonderwerck met haer die hem betrouwen gheen half ure en heeft dit gheduert den slach die nam een eynde de loopers hebbent meest besuert al door nassouwens bende opt moer en tbosch een mijl int rondt men spangiaerts ende duytschen vont meest doot waer men sick wende in den dollaert wijdt en seer groot verdroncken se by hoopen arenberchs peert viel in een sloot dies moest hijt oock becoopen thooft zijde hals waren doorwondt dies hijt bestorf in corter stondt en groesbeeck ist ontloopen van dit volck men begraven sach over de achtienhondert wat men noch vondt na desen dach dat sy hier uutghesondert nassous volck die doot bleven daer waren gheen veertich dit is waer in gods werck u verwondert doch graef adolff seer onversaeft is daer oock doot ghebleven graef loodwijcks cantzler wel begaeft die liet daer oock zijn leven veel zijn ghewont die stonden stijf doch hebben meest gheen noot vant lijf godt wil haer sterckte gheven tweehondert dertich duytschen cloeck hier oock ghevangen laghen arenberch had ghedaen versoeck om menich monicks waghen wel vol van cruyt cloten broot wijn dese meest al ghebleven zijn elc peert wert uutgheslaghen tgeschut ut re mi fa sol la uut groeninghen ses stucken die volghen nu graef loodwijck na de heer laet doch ghelucken dat de vyanden van zijn woort als dese corts werden versmoort die noch vrome verdrucken mensch dees saeck doch niet toe en schrijft den mensch want twaer gheloghen want tis godt die de selfde drijft al heeft hijt langh vertoghen sulcks was wel onser sonden schult en zijn tijt was noch niet vervult meer is in zijn vermoghen o heer u zy lof ende danck van uwe overwinnen sterckt ons gemoet noch swack en cranck met uwen gheest van binnen dat het bid en betrouwe vast soo sult ghy corts van overlast helpen die u beminnen