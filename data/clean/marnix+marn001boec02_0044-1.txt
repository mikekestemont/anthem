de gemeynte beklaegt seer swaerlijck haer verdruckinge stelt gode voor oogen het exempel der voirvaderen het verbondt des heeren met hun gemaect ende den yver gods tot grootmakinge sijns naems ende steunende op haer goetgewien verclaert te lijden voir den name gods biddende ten laetsten om verlossinge een berichtsliedt voir den oppersangmeester onder korahs kinderen men heeft ons met ons eygen ooren dijn wonderwercken heer doen hooren van d'ouders hebben wy verstaen dijn werck in haeren tijt gedaen dijn hant heeft heydens uytgeruckt om die te planten in haer stede end groote volcken t'onderdruckt om die te queken op met vrede dus hebben sy tbet der eirden gantz niet verkregen met haer sweirden oock heefts' haer eygen erm end kracht noyt uyt des vyandts noot gebracht maer dijne handt end erm seer sterck end dijnes aenschijns heylsaem claerheyt heeft hun geholpen twas dijn werck mits du se lief hadst inder waerheyt du bist de selve god mijn coninck beschick uyt dijne hooge woning dijn hulp end heyl dat iacobs schaer doir dijne gunst nu oock wel vaer wy sullen onses vyandts moet doir dy met hoirnen omme vellen end ons vervolgers onder voet in dijnen naem ter neder stellen mijn hoip en wil ick toch niet bouwen op mijnen boge noch vertrouwen dat mijn geweir my soud in noot verlossen kunnen vanden doot gemerckt dat du bist die ons treckst uyt svyants macht end alle lijden end die de geen met schande deckst die ons met haet end nijt bestrijden dies sullen wy ons roemen stichten op god den heer end liedren dichten tot sijnen lof end dach voir dach altoos doen sijnes naems gewach maer nu verstootstu ons heel wijt end laetst ons worden heer tot schanden du treckst met ons niet inden strijt du helpst ons niet uyt svyandts handen du doest ons schendtlijck met oneeren den rug voir onsen vyandt keeren wy sijn des vyants roof end buyt sy deylen onse goedren uyt du hebst ons op de slachtbanck bracht gelijck als arm onnoosel schapen end wijt verstroyet doir de macht van tvolck dat ons verdruckt met wapen du hebst dijn volck verkoopen laten als dat geveylt wort op der straten om pennincx weird uyt enckel smaet end dies genoten geene baet du stortst op ons schand end oneer dies ons onss' nagebueren hoonen wy sijn den schimp end spot o heer van al de geen die om ons woonen den volcke dienen wy tot cluchten die sy vertellen uyt genuchten sy schudden thooft als sy ons sien wy sijn een gecksmaer voir de lien beschaemtheyt staet altoos gestreckt voir mijnen oogen telcken dage mijn aengesicht is overdeckt met schand end oneer die ick drage om tqualijck spreken ende tlaken der geen die leelick ons vermaken end om den vyandt die verwoet wilt aen ons coelen sijnen moet dit is ons tsamen al geschiet noch hebben wy dijns niet vergeten noch trouweloos in sulck verdriet dijn goddelijck verbondt gequeten oock hebben wy in onse smerten tot niemant