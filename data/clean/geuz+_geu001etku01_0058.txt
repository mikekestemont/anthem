nederlant spreect met recht mach ick wel suchten nederlant aen elcken oort vanden quaden gheruchten diemen nu daechlicks hoort oorloghen dieren tijt watervloet peste tyrannen seer verwoet regeren in mijn daghen sonde baert my dees plaghen pharao is nu int leven antiochus thoont zijn quaet nero heeft nu ghegheven sijn fel moordadich zaet dit is duckdalba inghestort die mijnen coninck doet te cort in zynen schoonen landen die hy gants maeckt te schanden men sach hem daer ombringhen den adel seer hooch gheacht de staten cost hy dwinghen dat sy quijt zijn haer macht de privilegien zijn te niet menich vroom man lijdt groot verdriet moet lancks den lande swerven of aen een galghe sterven ick can niet wijdt vertellen twelck yeghelick is bekent hoe men mijn volck sach quellen berghen en mechelen jent zutphen twelck oock veel was belooft naerden het welck gants wert berooft daer moeder en kint bleven gheen turck heeft sulcks bedreven door diericks vries toeraden met seer vele van moordam wou hy haerlem oock schaden dies hy daer voren quam lucien avont met ghewelt menich scheut is daer op ghetelt ende stormde sevenmale doch liet zijn principale de borghers sonder vertsaghen waren daer seer wel ghemoet om voor gods woort te waghen lijf wijf kint ende goet hoe wel de stadt was onversien sy dochten tcan door godt gheschien dat ons de prins sal helpen noot en hongher stelpen de stadt sy vroom inhielen tot op margrieten dach in cleynen moet sy vielen alsmen daer commer sach van coren bier ander nootdruft doch so sachmen smenschen vernuft met list hun seer vercloecken noot doet veel listen soecken macht moet is hun besweken als meerder wert heuren noot drie daghen en ses weken en hadden sy bier noch broot de vroukens waren in grooten last veel kinderkens hebben ghevast die inder wieghen laghen diemen seer hoorde claghen gheen spijs wert meer ghevonden als sy niet werden verlost dan catten ende honden peerden was heuren cost raepcoecken ende menighe huyt met veelderhande groene cruyt twelck den mensch wel sou schaden moest heuren buyck versaden als sprincen hulp faelgeerde die te seer heftich quam aen de tyran triumpheerde met haerlem wast ghedaen een yeder heeft sick reet ghemaect om uut te gaen daer wert ghewaect aen de fuyck met veel schepen duuttocht was wel begrepen als die niet woude lucken door eenen verraders mont siende honghers verdrucken maecten sy een verbondt men loefde hem berghen van gout de welcke werden een crom hout of sweert voor den lantsknechten diemen soo vroomlick sach vechten daer isser om ghecomen twee duysent int ghetal ghenade soude vromen den borghers over al dit scheen seer groot zijn voor de handt dan twas vol van dubbel verstandt als ghy hier na sult mercken aen des tyrans listighe wercken hy woude niet ombringhen de borghers als noch soo haest om te beter te dwinghen die steden aldernaest hy sach wat zijn moort had ghewrocht in naerden dus heeft hijt besocht nu op een ander wijse weynich tot zijnen prijse als hongher had ghewonnen tvroom haerlem soo was den raet om tvlie twelck wert begonnen dan godt versach de daet daer na soo trock hy na alckmaer dit heeft hy oock beleghert swaer en in de laecht gheschoten twelck hem daer na heeft verdroten daer moesten pionieren die haerlemsche door ghewelt met schimp dat haer manieren tot krijch waren ghestelt hier toont hy zijn ghenade bloot gheen borgher bringt hy self ter doot dan vrient moet vrient vermoorden siet hier tstyrants accoorden men sach alckmaer bestormen wel vijf uren lanck met cracht als vlieghen ende wormen werden menschen gheacht elck borger heeft hem wel gheweert niemant van hun en heeft begeert zijn lantsknechten te misten na des tyrannes listen dies is hy afgheslaghen drie duysent mans hy daer liet oft hijt niet meer derf waghen gheen stormen men meer en siet o heer gheeft dat hy eer yet lanck moet wijcken teghen synen danck wilt de borggers bewaren ende voorspoedich sparen wilt oock volstandich stercken hollant en zeelant altijt dijn hulp opt zee laet mercken dat sy die niet gaen quijt opent de oogen ist uwen wil van mijn landen die sitten stil dat sy dijn woort inlaten en valsche leere haten