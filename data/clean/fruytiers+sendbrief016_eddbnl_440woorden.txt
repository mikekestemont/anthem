ick bid v broeders door godes genade dat ghy v lichamen gode begheeft tot offerhande leuendich van dade heylich waer in de heer behagen heeft twelc is den godsdienst nut en bequame ende ooc redelijc desen aen cleeft want bouen maten is sy aenghename ghelijck dees werelt en wilt v niet draghen verandert door vernieuwingh' van tghemoet op dat ghy meucht beproeuen gods behaghen ende zijnen volmaecten wille goet want door ghenade die my gaf de heere gheschied' ick yeghelijck wat dat hy doet hy en gheuoel niet bouen rechte leere tgheuoelen sy matich alst hoort door reden na datmen door tgheloof ghedeylt aenmerck want so wy int lichaem hebben veel leden ende elck lidt heeft zijn bysonder werck so zijn wy oock veel in eenen lichame in christo maer wy zijn hier in dit perck elck tsanders lidt tot hulpe al te same hebbende na ghenad' gauen verscheyden die prophecie hier van god vercreech na tsgheloofs maet wilt v daer toe bereyden hebt ghy bedieningh' dient en zijt niet leech ende die leert int leeren sy ghebleuen die daer vermaent vermane als hy pleech ende die gheeft die sal eenuoudich gheuen so wie regeert sy naerstich ende spoedich die barmherticheyt doet in al v daet laet dat gheschieden hier altijt blymoedich liefde sy ongheueynst en haet het quaet aenhangt het goede als ick v vermaende tot broederlijcke liefde vroech en laet d'een den ander zijt niet eer hier voor gaende sijt niet traech int voornemen maer sorchuuldich verblijt in hoop en lijdet druck gheduldich gheduerich zijt int ghebet alder meest den nootdruftighen deylt zijt niet verbolgen herbercht oock gheern ende den heere vreest seghent die v veruloecken en veruolghen vvilt v hier ooc verblijden met den blijden diesghelijcke met den weenenden weent weest onder v eensins tot allen tijden gheuoelt niet hooch maer v seluen vercleent voecht v by verneerde in huys en velden acht v niet cloeck of v god gaef verleent niemant en wilt hier quaet met quaet vergelden besorcht dat eerlijck is int smenschen ooghen soot moochlijck is hebt vred' met alle man so veel in v is wilt gheen twist ghedooghen en wilt v seluen hier niet wreken dan geeft hier den toorne plaets en leeft eendrachtich want daer staet de wrake is mijn ick can en salt verghelden spreect de heer almachtich hongert dan v vyant so wilt hem prijsen dorst hy gheeft hem te drincken en ghelooft dat v god van alsulcken daet sal prijsen ende ghy sult vergaren op sijn hooft vyerighe colen dus zijt coel van sinnen tquaet ouerwin v niet twelc deucht berooft maer wilt het quaet met goede ouerwinnen 